همانطور که در فصل اول توضیح داده شد، غشاهای زیستی نمیه‌تراوا هستند. یعنی حجم آب درون آنها توسط دمای محیط، غلظت مولکول‌های محیط، و مولکول‌های درون آن (یا به طور عمومی شرایط اسمزی محیط) مشخص می‌شود. در صورتی که اختلاف فشار اسمزی  بیرون غشا بالا باشد، غشا ممکن است مچاله شود، بر روی خود تا شود، و یا غشا‌های کوچک‌تری تشکیل دهد. مولکول‌های لیپید بسته به شرایط محیطی (مثلا دما) با چیدمان مشخصی فضا را اشغال می‌کنند. با فرض اینکه تعداد مولکول‌های غشا تغییر نکند، سطح غشا در طول عمر آن ثابت خواهد بود. از طرفی، تحت اختلاف فشار اسمزی منفی، غشا متورم خواهد شد. البته میزان تغییر سطح غشا فقط در حدود چند درصد است و در صورتی که نیاز به تغییر سطح بیشتری باشد، پاره خواهد شد. برای غشایی با مساحت
$A$
شعاع کُره‌ای معادل که همان مساحت را داشته باشد،
\begin{equation}
R_{ve}=\sqrt{\frac{A}{4\pi}}
\end{equation}
است. از آنجایی که بیشترین حجمی که غشا می‌تواند داشته باشد حجم یک کُره‌ است، حجم غشا همیشه کمتر مساوی این مقدار خواهد بود،
\begin{equation}
V\leq\frac{4\pi}{3}R_{ve}^3=\frac{4\pi}{3}\left(\frac{A}{4\pi}\right)^{\frac{3}{2}}.
\end{equation}
در نتیجه می‌توان حجم کاهیده غشا را به شکل زیر تعریف کرد،
\begin{equation}
\nu=\frac{V}{\frac{4\pi}{3}R_{ve}^3}=6\sqrt{\pi}VA^{-\frac{3}{2}},
\label{eq:reducedVolume}
\end{equation}
که همیشه کوچک‌تر از یک است. در صورتی که غشا شکل کُره‌ای بی نقص داشته باشد، حجم کاهیده برابر یک خواهد بود.
